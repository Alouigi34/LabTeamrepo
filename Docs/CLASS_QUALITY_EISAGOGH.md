CQM0419 – Class Quality Monitor  - Απρίλιος 2019

Δημιουργία συσκευής που μετρά την ποιότητα της τάξης

Η καθημερινή μας ζωή στην σχολική τάξη μπορεί να βελτιωθεί αν οι περιβαλλοντικές συνθήκες είναι όσο δυνατόν καλύτερες. Όταν κάτι δεν μας αρέσει πρέπει να βρούμε εύκολα τι είναι αυτό που μας προκαλεί δυσφορία.  

Αποφασίσαμε να φτιάξουμε μία κατασκευή που θα μπορεί να μετρά την ποιότητα ζωής στην τάξη με σκοπό να την βελτιώσει. Βασικοί παράγοντες που επηρεάζουν τη ζωή στην τάξη, είναι οι συνθήκες θερμοκρασίας, υγρασίας, θορύβου, φωτός και ποιότητας αέρα. Η κατασκευή μας είναι οι αισθητήρες αυτοί όλοι μαζί σε ένα arduino, μία lcd μικρή οθόνη που θα δείχνει τα αναλυτικά αποτελέσματα και ένα led που θα ανάβει πράσινο, κίτρινο ή κόκκινο αν η τάξη συνολικά είναι άριστη, μέτρια ή κακή.

Η ομάδα μας έχει μαθητές από Πέμπτη Δημοτικού μέχρι Τρίτη Γυμνασίου και προκειμένου να επιτύχουμε τον στόχο μας, δημιουργήσαμε μία υπο-ομάδα για κάθε αισθητήρα χωριστά και μία ομάδα για το τελικό integration. Αφότου κάθε ομάδα ολοκλήρωσε τη δουλειά της, χωριστήκαμε εκ νέου σε νέες ομάδες προκειμένου σχεδιάσουμε το κύκλωμα σε fritzing, να γράψουμε τα documents, να κάνουμε αποσφαλμάτωση στους κώδικες και να βελτιώσουμε τον κώδικα και το hardware.
Η όλη φιλοσοφία της κατασκευής είναι να παίρνουμε μετρήσεις από κάθε αισθητήρα και ανά τακτά διαστήματα να τις αξιολογούμε καθεμία και όλες μαζί.

Αντιμετωπίσαμε πολλά προβλήματα. Προβλήματα συνεννόησης, χρόνου, οργάνωσης συναντήσεων, προβλήματα με το software αλλά και το hardware. Οι κώδικες χρήσης αισθητήρων, που βρήκαμε από το internet, δε δούλευαν πάντα σωστά και έπρεπε να τους κάνουμε κάποιες μετατροπές. Έπειτα, μας δυσκόλεψε πολύ η ενοποίηση των επιμέρους προγραμμάτων σε ένα τελικό. Στο hardware, έπρεπε να είμαστε πολύ προσεκτικοί με την θέση των αισθητήρων και επιλογή των pins γιατί είχαμε πολλούς αισθητήρες και μία lcd οθόνη που έπιαναν πολλά pins. Ήταν πολύ σημαντική η σωστή διάταξη των αισθητήρων πάνω στο breadboard διότι για παράδειγμα αν ο gas sensor που ζεσταινότανε πολύ, κατά τη διάρκεια της λειτουργίας του, ήταν δίπλα στον temperature sensor το αποτέλεσμα θα ήταν λανθασμένο. Θέλει πολύ προσοχή η σωστή χρήση της συσκευής. Για παράδειγμα δεν πρέπει να σκύβουμε από πάνω γιατί ο light sensor θα βγάλει λάθος μετρήσεις. Να επισημάνουμε μια ιδιαιτερότητα που είχε ο gas sensor, ότι η τροφοδοσία του δεν έπρεπε να γίνεται μέσο της τροφοδοσίας του arduino, αλλά μέσο της USB τροφοδοσίας. Διαφορετικά, επειδή ο gas sensor καταναλώνει πολύ ρεύμα, η lcd οθόνη τρεμοπαίζει και γενικά όλο το κύκλωμα είναι ασταθές.

Χαιρόμαστε γιατί μάθαμε πολλά πράγματα. Είδαμε πόσο ωραίο είναι να δουλεύεις σε ομάδες, με όλες τις δυσκολίες μας. Μάθαμε με τη βοήθεια του δασκάλου μας να φτιάχνουμε καλύτερο και παραμετρικό κώδικα (ειδικά με το integration) και πόσο πραγματικά βολεύει να σχεδιάζουμε τα πάντα στο χαρτί (κύκλωμα και κώδικα) πριν τα υλοποιήσουμε.
Τώρα έχουμε μια πλήρη κατασκευή που σε 5 λεπτά αλλάζουμε ότι θέλουμε (καλύτερους αισθητήρες, παραμέτρους ελέγχους ποιότητας μετρήσεων) και θα θέλαμε να την δούμε ζωντανά  να δουλεύει σε πραγματική λειτουργία σε κάθε τάξη στα σχολεία μας.

